---
layout: page
title: Ból zęba
permalink: /bol-zeba/
---

Poniżej przedstawiam najczęstsze objawy oraz możliwe przyczyny bólu zębów.
 
### Objaw: Gwałtowna nadwrażliwość na zimno lub ciepło
 

Możliwa przyczyna: Jeżeli jest to nadwrażliwość trwająca tylko przez chwilę, przyczyną jest reakcja pochodząca z miazgi, czyli ze strony nerwu zęba. Nadwrażliwość może być spowodowana niewielkim ubytkiem próchnicowym, nieszczelnym wypełnieniem zęba lub recesją dziąsła ( obniżenie dziąsła powodujące odsłonięcie niewielkiej powierzchni korzenia)
 
Co zrobić ? Należy zastosować pastę do zębów przeznaczoną dla osób z nadwrażliwością, jeżeli natomiast nie przynosi to poprawy w krótkim czasie, należy zasięgnąć porady stomatologa.
 
### Objaw: Nadwrażliwości na ciepło lub zimno po leczeniu stomatologicznym
 

Możliwa przyczyna: Leczeni stomatologiczne może podrażnić miazgę zęba ( nerw) powodując przejściową nadwrażliwość.
 
Co zrobić? Odczekać dwa do czterech tygodni, jeżeli ból nie ustąpi, należy zgłosić się po poradę do stomatologa.
 
### Objaw: Ból przy nagryzaniu pokarmów
 

Możliwa przyczyna: Istnieje kilka potencjalnych przyczyn: ubytek próchnicowy, pękniecie zęba, uszkodzenie wypełnienia zęba lub stan zapalny nerwu.
 
Co zrobić? Należy zgłosić się do stomatologa po poradę. Jeżeli przyczyną jest stan zapalny nerwu, konieczne będzie przeprowadzenie zabiegu leczenia kanałowego obejmującego usunięcie zainfekowanego nerwu, oczyszczenie kanałów zęba oraz ich szczelne wypełnienie.
 
### Objaw: Uporczywy, utrzymujący się ból po jedzeniu zimnych lub gorących pokarmów
 

Możliwa przyczyna: Najprawdopodobniej przyczyną jest zainfekowanie nerwu głębokim ubytkiem próchnicowy lub urazem mechanicznym.
 
Co zrobić? Należy zgłosić się do stomatologa w celu leczenia kanałowego.
 
### Objaw: Stały, dotkliwy ból, obrzęk dziąsła, tkliwość zęba na dotyk
 

Możliwa przyczyna: Nerw zęba mógł ulec zapaleniu ropnemu, a proces ropny mógł rozprzestrzenić się na okoliczne tkanki dziąsła i kości.
 
Co zrobić? Należy zgłosić sie do stomatologa w celu zasięgnięcia porady na temat opcji leczenia
 
### Objaw: Tępy ból i ucisk odczuwany w górnych zębach i szczęce
 

Możliwa przyczyna: Ból pochodzący z zatoki szczękowej często promieniuje do górnych zębów i środkowej części twarzy. Zgrzytanie zębami znane jako „ bruksizm” także może powodować tego typu objawy.
 
Co zrobić? W przypadku zapalenia zatok należy zasięgnąć porady laryngologa. W przypadku bruksizmu – stomatologa.  
